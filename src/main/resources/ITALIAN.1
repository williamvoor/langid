L'Argentina, ufficialmente Repubblica Argentina (in spagnolo: República Argentina, IPA [reˈpuβlika aɾxenˈtina]), è una repubblica
federale, situata nella parte meridionale del Sud America. Il suo territorio è suddiviso in 23 province e una città autonoma,
Buenos Aires, capitale della nazione e sede del governo federale, dove è concentrato un terzo della popolazione totale del paese,
che è di circa 42.000.000 di abitanti. Con una superficie di 2.780.400 km², è il più esteso paese di lingua spagnola nel mondo, il
secondo Stato più esteso dell'America Latina, il quarto delle Americhe e l'ottavo più esteso al mondo. Il suo territorio, che
occupa gran parte del Cono Sud sudamericano, confina a nord con la Bolivia e il Paraguay, a nordest con Brasile e Uruguay, a est
con l'Oceano Atlantico, a ovest con il Cile e a sud sempre con il Cile e le acque atlantiche del Passaggio di Drake. L'Argentina
raggiunse l'indipendenza il 25 maggio 1810 quando fu deposto l'ultimo viceré spagnolo che governava da Buenos Aires, e il 9 luglio
1816 fu ufficialmente proclamata l'indipendenza a San Miguel de Tucumán. Dopo la crisi economica del 2001, l'economia ha
recuperato i precedenti livelli di benessere[6]. I suoi circa 40 milioni di abitanti godono di un indice di sviluppo umano,
reddito pro-capite, livello di crescita economica e qualità della vita che pone la nazione come una delle più sviluppate
dell'America Latina. Tuttavia negli ultimi anni la situazione economica nel paese è andata via via peggiorando, complice un'alta
inflazione, la seconda più alta dell'America Latina dopo quella del Venezuela e che nel 2014 è stata stimata essere del 24% su
base annuale, con stime che arrivano anche al 40% per il 2015, che ha portato di nuovo il paese sull'orlo della bancarotta, la
seconda nel XXI secolo. L'inizio della preistoria nell'attuale territorio della Repubblica Argentina si produce con i primi
insediamenti umani nell'estremo sud nella Patagonia, circa 13.000 anni fa. Le prime civilizzazioni agroalfarere si stabilirono nel
nordest andino dal XVIII secolo a.C. L'inizio della storia registrata per mezzo di quipu dall'Impero Inca iniziò nella seconda
metà del XV secolo. La storia scritta di ciò che oggi è l'Argentina inizia con l'arrivo dei cronisti spagnoli nella spedizione di
Juan Díaz de Solís nel 1516 al Río de la Plata, fatto che segna l'inizio della dominazione spagnola nella regione. Nel 1776 la
corona spagnola crea il Virreinato del Río de la Plata, entità che riunisce diversi territori a partire della quale, con la
Revolución de Mayo del 1810, inizia un processo graduale di vari stati indipendenti, tra cui quello che portò il nome di Province
Unite del Río de la Plata. Con la dichiarazione dell'indipendenza del 9 luglio del 1816 e della Battaglia di Ayacucho con la
sconfitta militare dell'Impero spagnolo nel 1824, si formalizzò quello che a partire dall'organizzazione come uno stato federale
nel 1853 si conosce oggi come Repubblica Argentina. Il territorio dove sorge l'attuale Argentina era relativamente poco popolato
prima della colonizzazione europea. Le tribù Diaguita della zona nord-occidentale vivevano ai confini dell'Impero Inca in
espansione; i Guaranì vivevano più ad est presso i grandi fiumi; la regione del Chaco era popolata dalle etnie degli Qom'lek (o
Toba), Wichì e Lule-Toconotè; nel centro (Regione Pampeana) vivevano gli Het o "pampas"; nelle "Sierras Pampeanas" di Córdoba i
"Comechingones"; ad ovest, nella regione andina, vivevano gli Huarpe e i mapuche; nella Patagonia i patagoni (guenaken-ahoniken) e
nella Terra del Fuoco i selknam ("ona"), yagan e mannekenk. Gli europei arrivarono nel 1502 grazie all'esploratore fiorentino
Amerigo Vespucci e in seguito con Sebastiano Caboto. Il navigatore spagnolo Juan Díaz de Solís esplorò il territorio dell'attuale
Argentina nel 1516. La Spagna stabilì una colonia nel sito di Buenos Aires nel 1580 come parte del Vicereame del Perù. Le prime
colonie fondate in Argentina confinavano col territorio peruviano nell'allora estesa provincia di Tucumàn. Nel contesto delle
Guerre napoleoniche, nel 1806 e 1807, le forze militari britanniche si impegnarono nelle cosiddette invasioni del Rio de la Plata,
le quali furono respinte. Fu creata una rottura con il diritto internazionale nella colonia spagnola, con la destituzione del
viceré sostituito da uno eletto dalla popolazione locale e non designato del re di Spagna.= Gli echi della Rivoluzione francese e
della Guerra di indipendenza americana ispirarono idee liberali in America Latina. La Rivoluzione di Maggio (Revolución de Mayo)
del 25 di maggio del 1810 diretta principalmente per Manuel Belgrano a Buenos Aires costituì il primo governo formato nella sua
maggioranza da criollos nelle Province Unite del Río de la Plata.= Le campagne militari condotte dai generali José de San Martín e
Simón Bolívar tra il 1814 e 1817, incrementarono le speranze di indipendenza che fu dichiarata finalmente a Tucumán il 9 luglio
del 1816. Lo Stato Argentino considera San Martín come il proprio maggior eroe militare della sua indipendenza, e gli rende onore
con il titolo di "Padre della Patria" Dopo aver sconfitto gli spagnoli, gli unitarios e i federales iniziarono un lungo conflitto
per determinare il futuro della nazione. Nel 1820, con la Battaglia di Cepeda iniziò un periodo di autonomie provinciali e guerre
civili. L'unione tra le province si conservò solo grazie ai cosiddetti "trattati interprovinciali". Le guerre intestine tra le
province, principalmente sorte a partire dalle città coloniali con un cabildo, si succedettero per più di quaranta anni. I
caudillos provinciali dominarono la scena politica a metà del XIX secolo e governarono i propri territori con eserciti privati.
Nel 1826, il Congresso nominò il primo presidente costituzionale Bernardino Rivadavia, di tendenze centraliste. La perdita
dell'attuale Uruguay in favore del Brasile, provocò le dimissioni di Rivadavia, sostituito da Manuel Dorrego, partitario
dell'autonomia delle province, che risolse il conflitto con l'Impero Brasiliano riconoscendo l'indipendenza della Banda Oriental.
Gli unitarios sollevati da Juan Lavalle fucilarono Dorrego. Questo fatto accese di nuovo la guerra civile tra unitari e federali.
Nel 1829 Juan Manuel de Rosas, federale, assume il governo della provincia di Buenos Aires, mantenendo al potere dal 1829 al 1832
e successivamente dal 1835 al 1852. Rosas fu infine destituito dopo una rivoluzione comandata dal generale Justo José de Urquiza,
appoggiata da Uruguay e Brasile. Finalmente, nel 1853 fu approvata la Costituzione argentina, tranne per alcune modifiche, tuttora
in vigore.