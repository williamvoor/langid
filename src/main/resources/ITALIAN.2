Come nel caso di altre nazioni europee, la genesi della monarchia spagnola, e dello Stato spagnolo in sé, è insolubilmente
discutibile. Furono gli antichi Romani a battezzare col nome di Spagna (Hispania) la Penisola Iberica quando la conquistarono e
colonizzarono negli ultimi secoli dell'era pagana. Quando l'invasione islamica spazzò via le autorità barbare visigote che si
erano insediate nella penisola dopo la caduta dell'Impero romano d'Occidente, piccoli nuclei di resistenza autoctona si radicarono
nelle impervie regioni montuose settentrionali, dove le forze cristiane potevano godere degli aiuti dei Franchi. Fu in questo
periodo (722) che il semimitologico Pelagio di Favila diede inizio alla serie dei monarchi ancor oggi regnante sul trono spagnolo.
L'indebolimento della presenza araba diede il via nei secoli successivi alla Reconquista, grazie alla quale si formarono numerosi
regni indipendenti, gelosi delle rispettive individualità ma tra i quali si intensificarono i casi di matrimonialità dinastica. Fu
così che il Regno delle Asturie fu fuso nel 914 nel Regno di León e nel 1230, dopo vari tentativi, nel Regno di Castiglia. Nel
frattempo ad oriente il Regno d'Aragona aveva unito a sé le sorti della Contea di Barcellona e della città di Valencia, mentre ad
occidente il Regno del Portogallo si era sottratto alla servitù feudale verso la corona castigliana. Estraneo a questi cambiamenti
rimaneva il Regno di Navarra, ben presto chiuso fra i più potenti vicini, mentre a sud l'Emirato di Granada costituiva l'ultimo
lembo di territorio a dominazione musulmana. Queste linee nobiliari vennero alla fine unite dal matrimonio di Ferdinando II di
Aragona e Isabella I di Castiglia. Pur avendo una politica estera comune i loro regni continuarono a costituire delle entità
politico-territoriali autonome con Parlamenti ed ordinamenti giuridici propri. Ferdinando conquistò inoltre la parte meridionale
della Navarra e la annesse alla Spagna. Isabella lasciò il suo regno alla figlia Giovanna. Ferdinando servì come reggente quando
Giovanna impazzì, nonostante il secco rifiuto della nobiltà castigliana, e rimpiazzò Giovanna con suo marito Filippo I d'Asburgo.
Ferdinando riprese la reggenza dopo la morte di Filippo. Il figlio di Giovanna, il Sacro Romano Imperatore Carlo V, le successe
sul trono di Castiglia e successe anche al nonno Ferdinando sul trono aragonese quando questi morì nel 1516; da quel momento le
due corone vennero unite dinasticamente. La ricostruzione dell'unificazione della Spagna soffre però un problema storiografico
grave, e cioè quella di essere descritta con una visuale a posteriori. Non esiste infatti una data ufficiale di nascita del Regno
di Spagna, che fu il frutto di varie svolte matrimoniali e territoriali distribuite nel corso di diversi secoli. L'uso del titolo
di Re di Spagna si generalizzò solo, a livello ufficiale, nel 1808 grazie a Giuseppe Bonaparte, mentre i precedenti sovrani
continuavano generalmente ad utilizzare tutti i titoli corrispondenti ai propri domini penisulari ed extra-peninsulari e in primo
luogo quelli di re d'Aragona e re di Castiglia. Proprio quest'ultima regione, sede della capitale e centro nevralgico dello Stato,
aveva assunto una netta primauté politica sulle altre zone del Paese. Esistono dunque diverse date cui può associarsi la genesi
della monarchia spagnola. Le elenchiamo qui di seguito, precisando che nessuna, salvo forse l'ultima, può essere considerata
preponderante sulle altre. È da aggiungersi fin d'ora che tali problemi storiografici sono di difficile soluzione anche perché
legati all'odierna difficile coesione nazionale dello Stato spagnolo e alla sempre più accentuata presenza di movimenti
separatisti e di spinte centrifughe non sempre facilmente ricomposte. La conquista musulmana da parte degli Omayyadi di al-Andalus
nel 711 ai danni dei Visigoti avvenne nei primi anni dell'VIII secolo, e con la Battaglia del Guadalete, i musulmani avevano
conquistato gran parte della Penisola iberica nel giro di cinque anni. La Reconquista si può far iniziare dalla prima ribellione
di Pelagio, nel 718. Le battaglie contro i musulmani non impedirono ai regni cristiani di combattersi l'un l'altro o di allearsi
con i sovrani musulmani che pure erano in guerra o inimicizia fra loro. Ad esempio, i primi re di Navarra erano familiari dei Banu
Qasi di Tudela mentre Emiri e Califfi omayyadi di al-Andalus (e, successivamente, altri sovrani dei Reinos de Taifas) ebbero
spesso mogli o madri nate cristiane. Ovviamente però, secondo la fede islamica, era proibito il contrario, ovvero le donne
musulmane non potevano sposare uomini cristiani. Anche campioni cristiani come forse anche El Cid vennero assunti da signori
musulmani della Taifa per combattere contro i loro vicini. Negli ultimi anni di al-Andalus, la Castiglia aveva la potenza militare
necessaria a conquistare i resti del Sultanato di Granada, ma i re preferirono incassare i tributi imposti ai musulmani (parias),
dal momento che il commercio granadino con il Vicino Oriente islamico e il Nordafrica era ancora florido e i parias erano il
principale mezzo con cui incassare il prezioso oro africano, che poi si diffondeva nell'Europa medioevale, strutturalmente a corto
di tale metallo prezioso. Nell'Alto Medioevo, la lotta contro i musulmani in Spagna fu collegata alla lotta dell'intera
Cristianità. Gli ordini militari come l'Ordine di Santiago, l'Ordine di Montesa e l'Ordine Militare di Calatrava, vennero fondati
e chiamati a svolgere la loro attività militare nella Penisola iberica. I Papi chiamarono i cavalieri d'Europa alle crociate nella
Penisola, tanto che navarresi, castigliani e aragonesi si riunirono nella colossale e vittoriosa Battaglia di Las Navas de Tolosa
(1212). I grandi territori concessi in premio agli ordini militari e ai nobili furono alle origini del latifondismo nell'odierna
Andalusia ed Estremadura. L'eccezionale sincretismo, anche culturale, tra cristiani, musulmani ed ebrei (seppur con alcune
eccezioni, come il massacro di Granada del 1066 dove vennero uccisi più di seimila ebrei dai musulmani, e le persecuzioni del
periodo almohade) iniziò a declinare.